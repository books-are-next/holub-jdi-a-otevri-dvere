---
title: "Večerní zátiší s\_protoplasmou"
contentType: poetry
---

Domy obrůstají  
lišejem soumraku,  
rozhlasové noviny  
pnou se po fasádách,  
karbanátek si zpívá.

Protoplasma jménem  
takovej-už-je-život  
vysunuje ze všech oken  
výběžky s bystrozrakými babími hlavami,  
oblévá chodce,  
vniká do postelí naproti,  
pohlcuje slzy, střepiny hádek,  
těhotenství a potraty,  
potřisňuje spartaky a televizory,  
duří cenami vajec,  
slizovatě se dme nevěrami,  
odškrcuje rejdivé výtrusy  
to-za-nás-nebývalo.

A ještě za tmy světélkuje  
jako vysychající mrtvé moře

mezi peřinami, povidly a stratosférou.
