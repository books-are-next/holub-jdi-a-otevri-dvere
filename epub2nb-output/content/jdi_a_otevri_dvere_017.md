---
title: Trefa
contentType: poetry
---

Soudruzi,  
v hospodě U kanónu  
sedí feldmaršál Radecký,  
Franz Josef s upatlanými licousy,  
pan Švehla s buřinkou,  
pan Baťa s plánem člověka.

Srkají vídeňskou kávu  
a nabíjejí  
malovaný kanón.

A když někdo ukradne  
z fabriky baterie,  
                pánové povstávají  
                a provolávají  
                                        sláva!

A když se někdo zlinkuje  
— jak zákon káže,  
                pánové povstávají  
                a aplaudují  
                v glazé rukavičkách.

A když přijdete domů  
a praštíte ženu,  
                feldmaršál Radecký  
                se hrdě obrátí  
                od kouřícího kanónu

                a pánové zakvákají:

                To byla trefa!

A můžete říkat na školení  
co chcete.

S tou trefou mají  
pravdu,  
soudruzi!
