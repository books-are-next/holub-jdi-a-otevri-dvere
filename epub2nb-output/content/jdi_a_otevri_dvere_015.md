---
title: Pohádka
contentType: poetry
---

Postavil si svůj domek,  
                     své základy,  
                     své kameny,  
                     své zdi,  
                     svou střechu nad hlavou,  
                     svůj komín, svůj kouř,  
                     svou vyhlídku z okna.

Postavil si svou zahradu,  
                     svůj plot,  
                     svůj tymián,  
                     svou žížalu,  
                     svou rosu večer.

Uřízl si svůj kousek nebe nahoře.

A zabalil zahradu do nebe  
a domek zabalil do zahrady  
a všechno zabalil do kapesníku

a šel  
sám jako polární liška  
chladným,  
nekonečným  
deštěm  
do světa.
