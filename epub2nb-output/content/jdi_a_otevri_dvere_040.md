---
title: "Pes v\_lomu"
contentType: poetry
---

<section>

Den jasný,  
                    že se i ptačí klece otvíraly.  
Prsa trávníků  
                          se dmula radostí  
a auta na silnici  
                              zpívala velkou asfaltovou píseň.

V Lobzích spadl pes do lomu  
                                                       a plakal.  
Matky odjížděly s kočárky z parku naproti,  
protože děti nemohou spát,  
                                                     když pes pláče,  
a jakýsi odulý pensista nadával na komunál,  
psa nechají spadnout a pak ho nevytáhnou  
a takhle řve už od rána.

K večeru už i stromy  
                                        přestávaly kvést  
a voda na dně lomu  
                                      zelenala smrtí.  
Ale pes ještě plakal.

A tu přišli nějací kluci  
a udělali vor ze dvou klád  
a ze dvou prken.

A nějaký chlap odložil na břehu  
aktovku, v níž se ráno  
                                          zasazuje chleba,  
aby v poledne  
                           vyrostly drobty,  
(takovou aktovku, co by v ní spisy  
a výnosy  
                 zašly na skrčeninu),  
odložil aktovku  
a plul s nimi.

Byla to cesta přes zelenou louži  
k ostrohu se psem,  
byla to cesta ne nepodobná  
                                                     objevení Ameriky,  
byla to cesta ne nepodobná  
                                                     plavbě Theseově,  
pes zmlkl  
a kluci stáli jako sochy  
a jeden odpichoval klackem,  
vlnky se nervózně chvěly,  
pulci rychle  
                      vyskakovali z jiker,  
nebe  
         se zastavilo  
a chlap natahoval ruku.

A byla to ruka  
                           sahající přes několik věků,  
byla to ruka,  
                        jež spojuje  
                        svět se světem,  
                        život se smrtí,  
byla to ruka,  
                        jíž to všechno drží pohromadě,

chytla psa za kůži na krku

a pak pluli zpět  
doprovázeni  
nesmírnou fanfárou  
psího kňučení.

Ne že by šlo o toho psa.

Ne že by šlo o ten park.

Ale nějak šlo  
o všechno naše dětství,  
                              dětství, na které  
                              všechny loužičky najevo vyjdou,  
o všechny naše lásky,  
o všechna místa, kde jsme milovali  
                              a rozcházeli se do nenávratna,  
o všechny podoby  
                                   šťastné jako tráva,  
                                   nešťastné jako kost,  
o všechny cesty nahoru nebo dolů,  
o všechny vory a jiné přístroje,  
které máme za lubem soustruhů  
                                   a rýsovacích prken,  
o všechno, po čem saháme  
                                   za roh krajiny.

Nebyla to odpověď.

Jsou dny, kdy není třeba odpovědí.

</section>
