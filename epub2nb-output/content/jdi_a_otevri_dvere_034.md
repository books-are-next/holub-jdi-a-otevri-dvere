---
title: "O\_básni"
contentType: prose
---

Je to  
        doutnák,  
který podpálíte  
někde v trávě,  
nebo v jeskyni,  
nebo v lokálu  
        třetí cenové skupiny.

Plamínek běží  
mezi stébly,  
mezi vyjevenými motýly,  
mezi tmoucími kameny,  
mezi usínajícími pulitry,  
běží,

maličko roste nebo mizí  
jako bolest v přespočetném prstu,  
syčí, prská,  
zastaví se  
        v mikroskopické závrati,

ale úplně nakonec  
        to vybuchne,  
rána jako z kanónu,  
cucky slov letí vesmírem,  
duní stěny dne

a i když  
nepraskne skála,  
aspoň někdo řekne —

        Hergot, něco se stalo!
