---
title: Výcvik astronautů
contentType: poetry
---

<section>

Abychom strhli  
přitažlivost Země  
jako barokní masku,

abychom otevřeli  
ekliptiku  
jako pouto na svém zápěstí,

abychom změřili  
cestu světla,  
abychom spatřili svou tvář  
v zakřiveném zrcadle  
vesmíru —

            — sedíte v kabině  
            pro povzdech těsné  
            a sny se učíte  
            destilovat  
            po miligramech.

(Zatímco v kavárně  
sedí  
jakési bytosti  
a dmou se řečí  
o malých poměrech.)

</section>
