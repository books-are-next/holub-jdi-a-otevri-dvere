---
title: Žito kouzelník
contentType: prose
---

Pro obveselení pana krále promění vodu ve víno. Žáby v ševce. Šváby v dráby. A z potkana udělá ministra. Uklání se a z prstů mu kvetou sedmikrásky. A v týle mu sedí mluvicí pták.

Tak.

Vymysli ještě něco, žádá dál pan král. Vymysli černou hvězdu. Vymyslí černou hvězdu. Vymysli suchou vodu. Vymyslí suchou vodu. Vymysli most svázaný povřísly. Vymyslí.

Tak.

Pak ale přijde nějaký žák a prosí: Vymysli sinus alfa větší než jedna.

Tu Žito zesmutní a zbledne: Račte prominout. Sinus je od plus jedné k minus jedné. S tím se nedá hnout.

A odchází tiše špalírem dvořenínů z velké královské říše do svého domova  
                                          v oříšku.
