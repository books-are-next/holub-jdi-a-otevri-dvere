---
title: Kolotoč
contentType: poetry
---

<section>

Někteří jedou na ryzácích  
do povidlové Argentiny.  
Někteří jedou atomovými tramvajemi  
do vesmíru,  
bez držení.

Hudba prosakuje nízkým nebem  
jakoby loňské století  
skučelo nad hlavou  
pro všechno, co jsme milovali,  
a co budeme milovat.

A jezdci na koních  
a pasažéři červených tramvají  
budou  
              vzduchoplavci  
                                         a inženýry.

Ale chlapeček, který  
na bobku pozoruje ten elektromotor vespod,  
elektromotor pohánějící polednice,  
perníkové chaloupky,  
jakož i zkornatělou  
princeznu z papundeklu,  
ale chlapeček,  
který poznamenal —  
— to to ale jede jak s hnojem,  
tento chlapeček  
bude básníkem.

</section>
