---
contentType: prose
---

# Váha

A pak je tu ještě taková váha,  
citlivá jako nerv  
a němá jako kámen,  
taková váha, přátelé.

Slovo může vážit tunu  
                                  a taky nic.  
Tisíc mrtvých nemusí  
                                  pohnout vahadlem  
a pláč dítěte může  
                                  obrátit pohyb času.

Taková váha.

Znám muže, kterého zachránila  
kniha říkadel, ležela  
blízko kohoutku od plynu.

Znám ženu, již sterými slovy  
v nemoci utěšovali.  
Dveře se netrhly a kuchyně se dmula  
vůní tlejících milodarů.  
A praménky útěchy vytékaly pode dveřmi  
a plameny lidskosti olizovaly  
duchnu i kredenc a brejle pod oknem.

Ale ona se jen  
                          propadala  
                                              do pološera.

A co bylo třeba,  
bylo jen sáhnout na její  
starou a odpornou nohu,  
stačilo se podívat na pokožku fialovou  
                                              jako podhoubí námele,  
stačilo vynadat dvěma úředníkům  
a jednomu samaritánovi  
a byla převezena do špitálu  
a nohu jí amputovali  
                  deset centimetrů od smrti.

A žije. Bez skučení.

Tak taková váha.

Někdy i pohled váží,  
někdy i průvan je těžší  
                                            sedlin  
                                            a kotelních kamenů,  
taková váha, přátelé.

A pak je tu jistý citlivý objem,  
v buňce,  
               ve městě,  
                                 v člověku,  
kde stačí jediný zásah,  
jediný paprsek nebo  
jediná zámlka  
a všechno se hroutí  
                                     nebo roste  
jako tajemství svlečené z mlhy  
a z nevyslovitelna.

Citlivý objem a citlivá váha:  
Což konec konců  
známe i z poezie,  
přátelé.
