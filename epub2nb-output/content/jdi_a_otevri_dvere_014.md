---
contentType: prose
---

## Staré město

Arkády ukusují  
z krajíce soumraku  
a v podloubí tma  
belhá se pilíř od pilíře  
a skuhrá:

                 Dvě dvojky a jeden kříž  
                 tam chyběly,  
                 sedum bodů.  
                 Nic nebral.

Revmatický duch sklepa  
nadává kočičím hlavám,  
z piána v prvním patře  
souká se Rekviem  
a zívající chrliči  
kritizují Picassa.

Kmitavé světlo  
belhá se pilíř od pilíře  
a skuhrá:

                 Dvě dvojky a jeden kříž  
                 tam chyběly,  
                 sedum bodů.  
                 Nic nebral.

Jsou místa, kam století  
sahá jen  
panožkami.
