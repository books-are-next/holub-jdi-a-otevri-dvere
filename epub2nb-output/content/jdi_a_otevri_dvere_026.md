---
title: "Cesta k\_Venuši"
contentType: poetry
---

<section>

12\. února 1961 byla v SSSR  
vypuštěna soustavou vícestupňových  
raket a družice automatická  
meziplanetární stanice k Venuši.  
Bližší technické údaje nebyly uvedeny.

Vot, technické údaje:

První stupeň: Lenin.  
Druhý: Krev.  
Třetí: Pochodovat v bahnu,  
            stát frontu v mraze.

Družice: Jít po vytčené dráze.

Kosmická raketa:  
            Vědu zuby a nehty  
            učit se po nocích.  
            Nekňučet. Nerušit.

A pak to už,  
pánové,  
automaticky letí k Venuši.

</section>
