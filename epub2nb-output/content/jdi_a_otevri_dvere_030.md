---
title: Vynálezy
contentType: poetry
---

Moudří mužové v bílých tógách předstupují o Slavnostech, vydávají počet ze své práce a král Gelos jim naslouchá.

Ó králi, praví jeden, sestrojil jsem křídla pro tvůj trůn. Vládnouti budeš létaje. — Radostně tleská celý sněm a muž je dobře odměněn.

Ó králi, praví druhý, sestrojil jsem samočinnou saň, jež samočinně zahubí tvé nepřátele. — Radostně tleská celý sněm a muž je dobře odměněn.

Ó králi, praví třetí, sestrojil jsem jímač zlých snů. Nic nebude rušit tvůj vznešený spánek. — Radostně tleská celý sněm a muž je dobře odměněn.

Ale čtvrtý muž praví: Tak za ten celý rok se mi nic, ale zhola nic nepovedlo. Zpackal jsem, nač jsem sáhl. — Sněm trne a moudrý král Gelos mlčí.

Později se zjistilo, že ten čtvrtý muž byl Archimedes.
