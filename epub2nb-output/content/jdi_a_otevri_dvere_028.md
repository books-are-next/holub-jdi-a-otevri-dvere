---
title: Umělý déšť
contentType: poetry
---

<section>

Mrak nabodneme raketou, nakazíme  
krystalky soli  
a spadne  
            umělý déšť.

Až si řeknou kořínky žit  
            — umělý déšť,  
až si řeknou chlapečkové  
            — umělý déšť,  
až si řeknou hydroelektrárny,  
až si řekne hřib,  
až si řekne ticho lesa  
            — umělý déšť.

A hory se budou zelenat  
a milenci se budou líbat  
pod velikým listem

a vodník nevyschne,  
až si pojede dát vyspravit  
něžnou tkáň večera  
silonem.

</section>
