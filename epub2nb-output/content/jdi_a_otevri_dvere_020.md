---
title: Posluchač
contentType: prose
---

S uchem na ampliónu  
kroutí knoflíky,  
vysává krátké vlny,  
požírá slova protinožců  
            — už to praskne.

Zavírá dveře,  
zavírá okna,  
zavírá oči,  
kroutí knoflíky,  
naslouchá  
                   štěkotu šakalů,  
                   brebentění opic,  
                   skřekům papoušků,  
                   vytí hvězd.

Lunu v okně balí do deky,  
zakrývá zrcadlo,  
mouchám vypichuje oči,  
na dveře píše zaklínadlo  
                   — pro vás neexistuju,

a s hlavou ponořenou v přijímači  
kroutí knoflíky,  
jezdí a jezdí,  
až chytí  
na úplně krátkých vlnách  
svůj vlastní hlas  
jako zvon dunící jantarovým éterem:

                   ty svině!
