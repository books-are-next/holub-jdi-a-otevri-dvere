---
title: Dveře
contentType: prose
---

Jdi a otevři dveře.  
          Třeba je tam venku  
          strom, nebo les,  
          nebo zahrada,  
          nebo magické město.

Jdi a otevři dveře.  
          Třeba tam pes škrabe.  
          Třeba je tam tvář,  
          nebo oko,  
          nebo obraz  
                                obrazu.

Jdi a otevři dveře.  
          Když je tam mlha,  
          spadne.

Jdi a otevři dveře.  
          I kdyby tam byla jen  
          tíkající tma,  
          i kdyby tam bylo jen  
          duté vanutí,

          i kdyby tam  
                                 nic  
                                        nebylo,

jdi a otevři dveře.

Aspoň  
průvan  
bude.
