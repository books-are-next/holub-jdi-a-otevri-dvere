---
title: Izotopy
contentType: poetry
---

<section>

Vyzařujíce  
                    něhu  
                    a spravedlnost  
jsme víc než jsme,  
přecházíme zvolna  
v izotopy lidí,

s dlouhým poločasem rozpadu,  
s rovnými stopami v emulzi času.

Obohaceni transurany,  
obohaceni  
                     energií nového světa,  
chudší o mlhu,  
lehčí vzduchu

počínáme stavbu  
                    nové přírody,  
kde se nehnije,  
                    nevyje samotou,  
                    nenapichuje trn

a kde se  
pitomost  
zakopává.

</section>
