---
title: Cesta
contentType: prose
---

A tak se tedy započíná  
cesta,  
od stolu, od židle,  
přes modrý kontinent koberce,  
přes úbočí prahu,  
po březích ponorných koutů tmy,  
ke kosmickému průhledu okna,

velký pochod

kolem oáz suků na poličkách,  
kolem planet zapomenutých knoflíků  
na almárce,

vytrvalá pouť

upletená  
z námořních mil  
a z prachu pondělního,  
z obřího chvění světa,  
z trpasličích nesnází se ženou,

výstup

po otiscích prstů na dveřích,  
po pavučinových kresbách  
až tam, kde už je strop,  
tato mapa tak zvané duše,  
tento zápisník tak zvaných tajemství,

elementární anabaze

mezi popsanými papíry,  
ve víru, v bouři, ve vzduchoprázdnu,  
od skříně k neskříni,  
od rozumu k nerozumu  
a zpět,  
cesta jako hledání miny detektorem,  
cesta jako hledání vody proutkem,

cesta Atlantova,  
cesta shrbeného Atlanta s ústřelem,  
cesta posla od Thermopyl,  
kde se tentokrát ještě nic nestalo,  
cesta kolem dokola,  
cesta — ale — nestojí — to — za — řeč,  
nicméně však  
cesta.

V týle se rodí první slova,  
aby se rychle  
stala posledními,  
aby umírala na jehlách kroků  
jako motýli z jiného světa,

není slov,

ale vždycky se nakonec najde někdo,  
kdo říká, tak už si pojď sednout,  
vystydne to,  
vždycky se najde něco,  
co by mohlo vystydnout,  
vždycky se najde chór  
komentující Odysseu,  
aby řeč nestála:

a tak tedy usedáme za stůl,  
chvíli ještě nasloucháme  
krokům shora a zdola,  
krokům ve všech vlásečnicích města,  
jimiž se udržuje  
tlak krve,  
potenciál starosti,  
vysoké napětí lidské,  
a pak  
poobědváme  
a pohlédneme na hodiny.

Je za pět minut dvanáct.
