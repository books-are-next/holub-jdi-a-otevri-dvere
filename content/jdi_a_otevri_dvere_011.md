---
contentType: prose
---

## Čarodějův učeň

Po provedení zakletí  
provede se hlášení  
na formuláři Zak-1.

Lidi proměněné na sovy,  
sovy proměněné na lidi,  
Kukulínovy vrby,  
Midasovy uši  
a dračí krev

inventujeme  
separátně.

Černý kocour  
se vede pod Netopýry.

A do skladu  
run a muřích noh  
vstupujeme výhradně  
v podobě myšky,  
malinké červené myšky  
se zelenýma žabíma očima:

pořádek musí být!
