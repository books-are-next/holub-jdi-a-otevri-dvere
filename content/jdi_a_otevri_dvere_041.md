---
title: Králové
contentType: prose
---

Nepochopitelná tíha historie.

Za nocí mrtvý prst váhavě ještě kreslí  
v kosmickém prachu hrobek:  
              Václav čtvrtý  
              byl slabý pro svou dobu.  
              Jan Lucemburský  
              vsadil na špatnou kartu  
              a Ladislav Pohrobek  
              se vůbec narodil nešikovně.

Už o tom nemluvme.  
Už je to přikryto  
žulovým baldachýnem.  
I smutné řeky tekou do moře.

Pohleďte, jak o polednách  
procházejí korunovační jeřáby městem  
a několik králů  
              v montérkách  
vyváží vagón z Tatrovky.

Tito králové jsou dosti silní.  
Tito králové se vždycky rodí včas.

A karty drží v rukou  
             odkryté.  
A jsou si mořem.  
A unesou žulu  
             nebo kosmický koráb  
na nebi  
             nebo v sobě.

(Slyším, jak skuhrá svačinářka,  
             — S těma raketama je to propaganda  
             a oč ty máš víc prachů  
             z celýho astronauta,  
             jeden z nich se zvolna otáčí  
             a praví  
                     — Drž hubu!

A je to řeč vpravdě  
                               státnická.)

Jeřáby procházejí trůnním městem  
a v oknech hodovních síní  
kvetou fuchsie.  
Slavnostní salva zní  
z výfuku dvěstěpadesátky,  
             na níž by Václav ani nedosáhl  
             nohama na stupačky.

Zatímco tito králové  
dosáhnou  
             všude.

A stav bez tíže je jim  
zcela pochopitelný.
