---
title: Konec hry
contentType: poetry
---

Když se míč odkutálel  
a zarazil  
o černou nit večera,

malý chlapeček,  
malý a tlustý chlapeček,  
jemuž nasazují  
hlavu sovy,  
aby z něho měli  
zase ten starý kůl v plotě,

prochází černým průjezdem a  
šedivým dvorkem,  
objevuje řasinkový pohyb  
rozvalených kamenů  
a zlomených prken,  
pozoruje po očku  
páření starých schodů do sklepa,  
tichý tanec uhlíků,  
suchý pláč necek,

malý chlapeček,  
malý a tlustý chlapeček,  
jemuž nasazují  
hlavičku Kašpárka,  
aby kýval a  
zvonil rolničkami  
na potkání,

jede starou pannou tramvají  
a osmdesátiletým  
bratrancem vlakem,  
neplivá na podlahu  
a nevyklání se z oken,  
nepoužívá záchranné brzdy, ačkoli  
slyší  
volání  
            o pomoc,  
nějaké volání o pomoc  
z nitra země,  
ačkoli vidí  
prázdné nebe,  
jen zhruba tryskáči nalinkované,

malý chlapeček,  
malý a tlustý chlapeček  
s nedomykavou pětníkovou  
kasičkou srdce

vykukuje oknem  
na nesmírnou jednoduchost světa,  
na trosky a novostavby,  
na otevřené dveře a  
zavřené dveře,  
na lomcování  
                          a ticho,  
zející hlavně hospod,  
detonace pavučin,

brouká si  
malou a tlustou písničku,  
rozmlouvaje  
s myším andělem domova,  
otevíraje složitou obrázkovou knihu  
Kašpárků a sov.

Ačkoli cítí,  
jak daleko se bude muset  
vracet  
k budoucnosti.

Ačkoli cítí, jak mu vyrůstá  
jako velké slovo,  
jako malá kulatá chuť krve  
v ústech  
zub moudrosti,  
onen zub,  
jejž dosud většině lidí  
k stáru museli  
vytrhnout.
